---
author: "柯棋瀚"
title: "王鳴盛《顧命》路寢圖"
date: 2019-10-21
lastmod: 2019-10-22
categories: ["經學"]
tags: ["雩若記"]
url: /187/
markdown: 'https://github.com/kujihhoe/blogac/blob/master/content/post/187後案顧命圖.md'
description: '<v>尙書後案</v>中，王鳴盛認為的顧命宮室圖與孔穎達很多不同，現在根據王鳴盛的說法畫下圖。'
---

筆記見我的 [維基](https://kqh.wiki/?file=010-%E7%AD%86%E8%A8%98/007-%E5%B0%99%E6%9B%B8/050-%E9%A1%A7%E5%91%BD%E5%BA%B7%E7%8E%8B%E4%B9%8B%E8%AA%A5)

不太確定成王的殯放在哪。

<img src="https://pic.superbed.cn/item/5dafdd6b8b58bc7bf7ccd99b.jpg">

左爲順帶提到的明堂圖。

<img src="https://pic.superbed.cn/item/5dac0f9f451253d17823ce5a.jpg" width="450">

-----

《尙書後案》卷二十五「牗閒南鄕」條：

户是出入之户，牖即是窻，所謂窻東户西者。蓋古者人君宮室之制，前爲堂，後爲室，堂兩旁爲東西夾室，即翼室，中有牆以隔之，謂之東西序。後室之兩旁則爲東西房，室中以東向爲尊，户在其東南，牖在其西南。堂以南向爲尊，王位在戶外之西，牗外之東，所謂戶牗之間，南嚮之坐也。知戶在東者，《曲禮上》云「人子居不主奧。」彼注云「不敢當尊，室中西南隅謂之奧。」彼疏云：「室嚮南，户近東南角，則西南隅隱奧無事，故名奧」。《釋宮》云：「西南隅爲奧，西北隅爲屋漏，東北隅爲宦，東南隅窔。」彼孫炎注云：「奧，室中隱奧處。」彼疏云：「古者室戶不當中，而近東，則西南隅最爲深隱，故謂之奧。」此皆戶在東直明證。《釋宮》郭璞注云「窔亦隱闇」，非也。東南隅，户所在，而可以言隱闍乎？⋯⋯然則東南隅既以户樞聲得名，則户在東南明甚。更以「牖户之間曰扆」，李巡、郭璞皆云「牖東户西」，參之户在東南，則牖在西南可知。若然，西南有牖納日光，則但爲室中最深處，而不可言隱，諸家言隱者亦非。何則？西北隅之屋漏，鄭《詩》箋釋漏爲隱，然則西北爲隱，西南爲深而非隱，惟東南獨以户樞聲名之，以其爲户所在也。又，扆既在牖東户西，而黼扆是南向正位，必在堂正中。爲室户在東，故户西爲扆。若户本在西，而又以户西爲扆，則且偏于堂之極西矣，而可以設黼扆乎？故知户不在西而在東也。若然，則《小雅》《斯干》云「築室百堵，西南其户」者何？據彼鄭箋及疏考之，凡室户東牖西，乃是定制，尊卑皆同。但大夫士之宮室，其前堂雖亦有東西夾室，而後室却只有西邊一室、東邊一房，無所謂東西房，因其後半截只有東房西室，故室之户偏于東，與東房相近，以房户之間爲正中。今此天子之後室，兩旁各有一房，故就一室論，户亦在東，而就大判言之，户已在東西兩房之中，比之大夫以下一房者之室户，則已爲西其户矣，非實西其戶也。（知士止有東房者，《斯干》疏、《禮記》《禮器》疏推鄭意云：《士喪禮》小斂，「婦人髽于室」。而《喪大記》諸侯之禮云：「小斂，歸人髽，帶麻于房中。」以《士喪》男子括髪在房，婦人髽于室，無西房故也。《士喪禮》「婦人髽于室」，在男子之西，則諸侯之禮「婦人髽于房」，亦在男子之西，是有西房矣。有西房自然有東房，是諸侯有左右房，士止一東房也。知大夫亦止一房者，《鄉飲酒》、《鄉射》尊于房户之間，賓主共之。由天子、諸侯有東西房，則以室户牖之間爲中，大夫無西房，故以房與室户之間爲中也。直言房，不言東西房，無所對故也。）

又明堂之制有五室，皆在四角與中央。每室四傍開户，每户兩窻夾之，共有四户八窻。今此獨一後室，後室獨一南户耳，故言南其户也。然則彼云「西南其户」，其實仍是東南其户，與此經「牖間南嚮」爲在牖東户西不相背也。據彼箋謂彼所築是天子之燕寢，其制如諸侯之路寢。蓋《匠人》注言天子之路寢及宗廟，其制皆與明堂無異，《斯干》所説異于明堂，故知是天子之燕寢，即諸侯之路寢也。今此成王崩，殯陳設之地，正是天子之路寢，而其制乃與《斯干》所説燕寢同者，《鄭志》答趙商、張逸二條，詳論其事。以文王遷豐僅作靈臺、辟雍，其餘猶諸侯制度，武王遷鎬因之，周公制禮，建國土中，乃立明堂于洛邑。《洛誥》「王入太室祼」，卽《月令》所謂「太廟太室也」。若鎬京宮室，則周公亦未及改作，成王崩于鎬京，故喪禮陳設之處在路寢者有東西房，如諸侯路寢之制，不爲明堂制也。其後厲王之亂，宮室毀壞，先王所作無復可因。宣王中興，別更起造，自然依天子法，不作諸侯制，故知《斯干》所咏是燕寢，其實則與《顧命》路寢合，由成王顧命時，仍諸侯制故也。