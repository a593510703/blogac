---
author: "柯棋瀚"
title: "王鳴盛《顧命》路寢圖"
date: 2019-10-21
lastmod: 2019-11-23
categories: ["經"]
tags: ["雩若記"]
url: /187
markdown: 'https://github.com/kujihhoe/blogac/blob/master/content/post/187後案顧命圖.md'
description: '<v>尙書後案</v>中，王鳴盛認為的顧命宮室圖與孔穎達很多不同，現在根據王鳴盛的說法畫下圖。但孫星衍還是認爲這裏是明堂'
---

# 圖

不太確定成王的殯放在哪。

<img src="https://pic.superbed.cn/item/5dafdd6b8b58bc7bf7ccd99b.jpg">

左爲順帶提到的明堂圖。

<img src="https://pic.superbed.cn/item/5dac0f9f451253d17823ce5a.jpg" width="450">

# 文

筆記見我的 [維基](https://kqh.wiki/?file=010-%E7%AD%86%E8%A8%98/007-%E5%B0%99%E6%9B%B8/050-%E9%A1%A7%E5%91%BD%E5%BA%B7%E7%8E%8B%E4%B9%8B%E8%AA%A5)

左爲<v>尙書後案</v>卷二十五<v>顧命</v>原文：

### 牗閒南鄕

户是出入之户，牖即是窻，所謂窻東户西者。蓋古者人君宮室之制，前爲堂，後爲室，堂兩旁爲東西夾室，即翼室，中有牆以隔之，謂之東西序。後室之兩旁則爲東西房，室中以東向爲尊，户在其東南，牖在其西南。堂以南向爲尊，王位在戶外之西，牗外之東，所謂戶牗之間，南嚮之坐也。知戶在東者，<v>曲禮上</v>云「人子居不主奧。」彼注云「不敢當尊，室中西南隅謂之奧。」彼疏云：「室嚮南，户近東南角，則西南隅隱奧無事，故名奧」。<v>釋宮</v>云：「西南隅爲奧，西北隅爲屋漏，東北隅爲宦，東南隅窔。」彼孫炎注云：「奧，室中隱奧處。」彼疏云：「古者室戶不當中，而近東，則西南隅最爲深隱，故謂之奧。」此皆戶在東直明證。<v>釋宮</v>郭璞注云「窔亦隱闇」，非也。東南隅，户所在，而可以言隱闍乎？⋯⋯然則東南隅既以户樞聲得名，則户在東南明甚。更以「牖户之間曰扆」，李巡、郭璞皆云「牖東户西」，參之户在東南，則牖在西南可知。若然，西南有牖納日光，則但爲室中最深處，而不可言隱，諸家言隱者亦非。何則？西北隅之屋漏，鄭<v>詩</v>箋釋漏爲隱，然則西北爲隱，西南爲深而非隱，惟東南獨以户樞聲名之，以其爲户所在也。又，扆既在牖東户西，而黼扆是南向正位，必在堂正中。爲室户在東，故户西爲扆。若户本在西，而又以户西爲扆，則且偏于堂之極西矣，而可以設黼扆乎？故知户不在西而在東也。若然，則<v>小雅</v><v>斯干</v>云「築室百堵，西南其户」者何？據彼鄭箋及疏考之，凡室户東牖西，乃是定制，尊卑皆同。但大夫士之宮室，其前堂雖亦有東西夾室，而後室却只有西邊一室、東邊一房，無所謂東西房，因其後半截只有東房西室，故室之户偏于東，與東房相近，以房户之間爲正中。今此天子之後室，兩旁各有一房，故就一室論，户亦在東，而就大判言之，户已在東西兩房之中，比之大夫以下一房者之室户，則已爲西其户矣，非實西其戶也。（知士止有東房者，<v>斯干</v>疏、<v>禮記</v><v>禮器</v>疏推鄭意云：<v>士喪禮</v>小斂，「婦人髽于室」。而<v>喪大記</v>諸侯之禮云：「小斂，歸人髽，帶麻于房中。」以<v>士喪</v>男子括髪在房，婦人髽于室，無西房故也。<v>士喪禮</v>「婦人髽于室」，在男子之西，則諸侯之禮「婦人髽于房」，亦在男子之西，是有西房矣。有西房自然有東房，是諸侯有左右房，士止一東房也。知大夫亦止一房者，<v>鄉飲酒</v>、<v>鄉射</v>尊于房户之間，賓主共之。由天子、諸侯有東西房，則以室户牖之間爲中，大夫無西房，故以房與室户之間爲中也。直言房，不言東西房，無所對故也。）

又明堂之制有五室，皆在四角與中央。每室四傍開户，每户兩窻夾之，共有四户八窻。今此獨一後室，後室獨一南户耳，故言南其户也。然則彼云「西南其户」，其實仍是東南其户，與此經「牖間南嚮」爲在牖東户西不相背也。據彼箋謂彼所築是天子之燕寢，其制如諸侯之路寢。蓋<v>匠人</v>注言天子之路寢及宗廟，其制皆與明堂無異，<v>斯干</v>所説異于明堂，故知是天子之燕寢，即諸侯之路寢也。今此成王崩，殯陳設之地，正是天子之路寢，而其制乃與<v>斯干</v>所説燕寢同者，<v>鄭志</v>答趙商、張逸二條，詳論其事。以文王遷豐僅作靈臺、辟雍，其餘猶諸侯制度，武王遷鎬因之，周公制禮，建國土中，乃立明堂于洛邑。<v>洛誥</v>「王入太室祼」，卽<v>月令</v>所謂「太廟太室也」。若鎬京宮室，則周公亦未及改作，成王崩于鎬京，故喪禮陳設之處在路寢者有東西房，如諸侯路寢之制，不爲明堂制也。其後厲王之亂，宮室毀壞，先王所作無復可因。宣王中興，別更起造，自然依天子法，不作諸侯制，故知<v>斯干</v>所咏是燕寢，其實則與<v>顧命</v>路寢合，由成王顧命時，仍諸侯制故也。

### 越玉五重，陳寶

鄭注云「序內半以前曰堂」，疏云「謂簷下自室壁至於堂廉中半以前，總名爲堂。」是牆南北長也。⋯⋯西序其前爲殯，殯南當留餘地，爲獻醋拜起地。殯北爲西序東嚮之坐，坐北列玉二重，

### 先輅在左塾之前，次輅在右塾之前。

上文東西序几席及列玉陳寶，皆先言西，後言東。今四路正者皆在西，副貳者皆在東。疏謂因「王殯在西」固然矣，其實亦因喪尙右故也。

經文門凡三見⋯⋯皆路門也。

<v>釋宮</v>云「室有東西廂曰廟，無東西廂有室曰寢。」⋯⋯<v>月令</v>⋯⋯注云「凡廟，前曰廟，後曰寢。」⋯⋯但廟制有東西廂，有序牆，寢制惟室而已。⋯⋯然則<v>釋宮</v>所謂寢，乃廟中藏衣冠之寢，與凡爲寢不同。⋯⋯故<v>顧命</v>之有夾有廂，有左右房者，本天子燕寢之制也。成王崩，殯必在路寢，斷無在燕寢之理。卽在燕寢，尙應有夾有廂，安得無廂之寢而殯之乎！

### 一人冕，執劉，立于東堂，一人冕，執戉，立于西堂；

肰序內當東夾西、西夾東者，中堂也，是爲半以後。其半以前，則自楹間以及堂廉皆是。若東夾之前爲東堂，西夾之前爲西堂，是亦序內之半以前，卽東西廂也。<v>覲禮</v><v>記</v>「几俟於東箱」，注云「東箱，東夾之前。」⋯⋯此經東堂西堂，卽左个右个也。僞傳云東西廂之前堂，卽以廂爲夾，非也。

### 一人冕，執戣，立于東垂；一人冕，執瞿，立于西垂；

（垂）葢東西夾㫄之廉也。堂基旣築土令高，四面設切以爲廉，在階之上堂之邊，其南一面，旣謂之東堂西堂，其南北之深，幾與序內半以後相等，不須於堂外復留餘地，而東西兩面則留餘地，謂之垂，所以容人往來。⋯⋯<v>儀禮</v><v>鄉射禮</v>「⋯⋯眾弓倚於堂西，矢在其上。」鄭注云「上堂西廉」

立東垂者，東嚮；立西垂者，西嚮也。

### 一人冕，執鈗，立于側階。

康王將從翼室出而受顧命，必不率爾從室戶出，至東堂卽橫過楹間，徑趨殯前，若是之慢易簡捷也。必當從東階降至庭中，然後再從賓階躋以至殯前。

房本爲行禮之際別男女，婦人在房⋯⋯今將傳顧命，北階一無所事，何用兵衛？⋯⋯爲此寂寂亦甚可笑。不知垂與階有別，垂在堂廉上，階在堂廉下。